---
---
Redovisning kmom03
=========================

När jag jobbade som Javautvecklare så hade vi enhetstester och funktionstester som vi skrev själva. Enhetstesterna skrev vi i JUnit. Ibland körde vi enligt TDD (Test Driven Development) och då trivdes jag bäst. Men oftast så ändrade vi i befintlig kod och testade efteråt, då skulle enhetstesterna fungera innan jag checkade in koden. Oftast så testade vi med funktionstester också innan vi checkade in. När vi väl checkade in så var det några utvalda funktionstester som kördes och skulle fungera innan incheckningen blev grön, dvs ok. Under natten sen kördes alla funktionstester och dessutom systemtester, installationstester etc.

Jag tycker att begreppen enhetstestning och “att skriva testbar kod” är viktiga och självklara i all mjukvaruutveckling. Om du vet vad du gör när du utvecklar eller förändrar befintlig kod så är det inga problem att skriva enhetstester först. Jag tycker att man ska eftersträva så hög testtäckning som möjligt. Men det måste ju vara inom rimliga gränser och för rimliga kostnader.

White box testing innebär att du har tillgång till koden och känner till hur den fungerar. Överflödiga kodrader och optimering av koden är fördelar med white box testning liksom komplett testtäckning. Det är ett bra sätt att hitta fel och problem i koden. Men problemet är att då du kan koden så är du också påverkad i din testning och kanske inte testar tillräckligt tufft. Det blir svårare att hitta funktioner som inte är implementerade.

Då är det bra med black box testing där utvecklaren av testfallen bara känner till API:et och hur det ska fungera och inte koden. Testningen blir tuffare och går fortare, dvs effektivare. En annan fördel är att kodaccess inte behövs. Nackdelen är att det är svårt att testa alla kodrader.

Grey box testning är ett mellanting mellan white box och black box testning. Testaren har någon kunskap om den interna strukturen och vilka algoritmer som används. Målet är att hitta fel genom att kombinera fördelarna i white box testning med fördelarna i black box testning.

Jag tyckte först att Tärningsspel 100 kändes som en enkel uppgift med enkel objektorientering. Men jag tyckte att det var svårt med spelklassen kontra routrarna. Var ska ligga var? Och hur och när anropas en metod? Sen kändes det som ett stort jobb och faktiskt ställde jag mig frågan hur ska jag lösa detta? En sak i taget...

Jag började med att göra ett UML-diagram och implementerade klasserna och testerna parallellt. När jag var någorlunda nöjd med det så började jag med routes och views. En första variant av spelet hade 2 spelare och 2 tärningar och hade en getroute för start och get- och postroutes för init och play. Då var det fast startordning och jag tänkte åt datorn. Jag har uppdaterat UML-diagrammet efter hand. Sen la jag till flexibelt antal tärningar mellan 1 och 10 samt flexibelt antal spelare mellan 2 och 6. Då behövde jag ny route och view samt nya metoder. Sen la jag till att datorn bestämde själv samt slå om startordningen och då kom det till fler routes och views.    

Jag organiserade min kod i fem klasser och lyckades få med ett arv. De andra klasserna bara använder klasser, som t ex spelet Dice100 har ett antal spelare från klassen Player. En Player har en tärningshand av klassen DiceHand. En DiceHand har ett antal tärningar från den grafiska klassen DiceGraphic, som är en klass som utökar en vanlig tärning, Dice.   
När det gäller routes så börjar jag med start (val om standardinställningar eller ej), changeDefault (om du vill byta standardinställningar), sen init (här kan du namnge dina spelare), därefter startOrder (bestämmer startordningen) och sist play.
Jag försökte hålla nere storleken på routes, views och klasser. Testklassen för Dice100 (spelet) blev jättestor så den fick jag dela upp i flera. Jag har försökt göra det så användarvänligt som möjligt. Ett tag tänkte jag hjälpa spelarna med fler saker än summan på tärningarna men det är ju själva spelet att de får tänka själva och välja som de vill.

Jag lyckades testa tärningsspelet 100 till 100% men så fanns inte *array_key_first* på studentservern. Så då gjorde jag en konstruktion som kollar om den metoden finns annars använder den en annan. Det minskade testtäckningen till 97%. Rolig utmaning men inte allt för svår. Jag tycker att enhetstestningen hjälper mig att se att koden gör det jag tänkt mig. Ibland tänker man fel på true och false eller gör något fel i array eller stränghanteringen och det hittar man direkt i enhetstestningen.

Min TIL för detta kmom är att jag börjar förstå detta med routes och hur allt kan falla på plats. I tärning 100, så saknade jag Java och min vanliga miljö i början men nu efter att ha gjort spelet känns Java och min vanliga miljö jättelångt borta. Och den lösning i detta ramverk med denna miljö känns helt naturlig och självklar! Coolt!

Min andra TIL är att jag börjar lära mig "Good enough" och börjar känna mig nöjd ändå. Jag ser förbättringsförslag i mitt Tärningsspel 100, som mindre playroute, använda färre sessionvariabler, smartare kod, snyggare utseende. Men jag är nöjd med vad jag har gjort och nu tänker jag börja med nästa kursmoment! :)
